# -*- mode: mandoku-view; -*-
#+TITLE: 無錫縣志
#+DATE: 2015-08-24 22:39:53.614427
#+PROPERTY: ID KR2k0028
#+PROPERTY: BASEEDITION WYG    
#+PROPERTY: JUAN 卷三上
<pb:KR2k0028_WYG_003-1a>¶
欽定四庫全書¶
　無錫縣志卷三上¶
事物第三¶
十室之邑必有忠信無錫自太伯肇基于前其後才賢¶
之著代不缺人其禮義之邦乎若夫名泉舊迹遺封故¶
刹因人而勝者可以登臨弔古而想其風焉災祥又繫¶
乎一邑之休咎庶善可勸惡可戒也作事物第三¶
吳太伯世家三之一(楚春申君列傳附/)¶
<pb:KR2k0028_WYG_003-1b>¶
余嘗讀史記至太伯世家而歎曰嗚呼讓徳之基也至¶
矣太伯之讓也哉方殷之未亡而太王已有翦商之勢¶
太伯知文王之賢乃不肯立而文王竟以周興太伯之¶
讓也厥後季札亦以國讓而吳遂為沼不亦悲夫嗚呼¶
太伯其可謂至徳矣乎¶
吳太伯太伯弟仲雍皆周太王之子而王季之兄也季¶
厯賢而有聖子昌太王欲立季厯以及昌於是太伯仲¶
雍二人迺奔荆蠻文身斷髮示不可用以避季厯季厯¶
<pb:KR2k0028_WYG_003-2a>¶
果立是為王季而昌為文王太伯之荆蠻自號勾吳荆¶
蠻義之從而歸者千餘家立為吳太伯太伯卒無子弟¶
仲雍立是為吳仲雍仲雍卒子季簡立季簡卒子叔達¶
立叔達卒子周章立是時周武王克殷求太伯之後封¶
周章弟虞仲於周之北故夏墟是為虞仲列為諸侯周¶
章卒子熊遂立熊遂卒子柯相立柯相卒子疆鳩夷立¶
疆鳩夷卒子餘橋疑吾立餘橋疑吾卒子柯盧立柯盧¶
卒子周繇立周繇卒子屈羽立屈羽卒子夷吾立夷吾¶
<pb:KR2k0028_WYG_003-2b>¶
卒子禽處立禽處卒子轉立轉卒子頗髙立頗髙卒子¶
句卑立是時晉獻公滅周北虞公以開晉伐虢也句卑¶
卒子去齊立去齊卒子壽夢立壽夢立而吳始益大稱¶
王自太伯作吳五世而武王克殷封其後為二其一虞¶
在中國其一吳在夷蠻十二世而晉滅中國之虞中國¶
之虞滅二世而夷蠻之呉興大凡從太伯至壽夢十九¶
世王壽夢二年楚之亡大夫申公巫臣怨楚將子反而¶
奔晉自晉使吳教吳用兵乘車令其子為吳行人吳於¶
<pb:KR2k0028_WYG_003-3a>¶
是始通于中國二十五年王壽夢卒壽夢有子四人長¶
曰諸樊次曰餘祭次曰餘昧次曰季札季札賢而壽夢¶
欲立之季札讓不可於是乃立長子諸樊攝行事當國¶
王諸樊元年諸樊已除喪讓位季札季札謝不從吳人¶
固立季札季札棄其室而耕乃舍之十三年王諸樊卒¶
有命授弟餘祭欲傳以次必致國于季札而止以稱先¶
王壽夢之意且嘉季札之義兄弟皆欲致國令以漸至¶
焉季札封于延陵故號曰延陵季子王餘祭卒弟餘昧¶
<pb:KR2k0028_WYG_003-3b>¶
立王餘昧卒欲授弟季札季札讓逃去於是吳人曰先¶
王有命兄弟代立必致季子季子今逃位則王餘昧後¶
立今卒其子當代乃立王餘昧之子僚為王公子光者¶
王諸樊之子也嘗以為吾父兄弟四人當傳至季子季¶
子即不受國光父先立即不傳季子光當立陰納賢士¶
欲以襲王僚伍子胥楚之亡臣也奔吳公子光客之伍¶
員知光有他志乃求勇士専諸見之光喜客伍子胥子¶
胥退而耕于野以待専諸之事十二年冬楚平王卒十¶
<pb:KR2k0028_WYG_003-4a>¶
三年春吳欲因楚喪而伐之使公子蓋餘燭庸以兵圍¶
楚六灊使季札如晉以觀諸侯之變楚發兵絶吳兵後¶
吳兵不得還於是吳公子光與専諸謀欲自立為王且¶
曰我真王嗣季子雖至不吾廢也専諸不可公子光强¶
之曰我身子之身也四月丙子光伏甲士於窟室而謁¶
王僚飲王僚使兵陳於道自王宫至光之家門階户席¶
皆王僚之親也人夾持鈹公子光詳為足疾入于窟室¶
置匕首于炙魚之中以進食手匕首刺王僚鈹交于胸¶
<pb:KR2k0028_WYG_003-4b>¶
遂殺王僚公子光竟立為王是為吳王闔廬乃以専諸¶
子為卿季子至曰茍君無廢祀民人無廢主社稷有奉¶
乃吾君也吾敢誰怨復命哭僚墓復位而待闔廬立用¶
伍子胥之計伐楚與楚兵夾水而陳吳王闔廬弟夫㮣¶
欲戰闔廬弗許夫㮣遂以其部五千人襲冒楚楚兵大¶
敗走於是吳王遂縦兵追之比至郢五戰楚五敗遂入¶
郢越聞吳王之在郢國空乃伐吳吳使别兵撃越楚告¶
急秦秦遣兵救楚撃吳吳師敗闔廬弟夫㮣見秦越交¶
<pb:KR2k0028_WYG_003-5a>¶
敗吳吳王畱楚不去夫㮣亡歸吳而自立為吳王闔廬¶
聞之乃引兵歸攻夫㮣夫㮣敗奔楚十九年夏吳伐越¶
越王勾踐迎擊之檇李越使死士挑戰三行造吳師呼¶
自剄吳師觀之越因伐吳敗之姑蘇傷吳王闔廬指軍¶
却七里吳王病傷而死闔廬使立太子夫差王夫差立¶
常以報越為志二年吳王悉精兵以伐越敗之夫椒報¶
姑蘇也越王勾踐乃以甲兵五千人棲于㑹稽使大夫¶
種因吳太宰嚭而行成請委國為臣妾吳王將許之伍¶
<pb:KR2k0028_WYG_003-5b>¶
子胥諫不聽太宰嚭卒許越平與盟而罷兵去越王勾¶
踐率其衆以朝吳厚獻遺之吳王喜唯子胥懼曰是棄¶
吳也諫不聽使子胥于齊子胥屬其子於齊鮑氏還報¶
吳王吳王聞之大怒賜子胥屬鏤之劍以死將死曰樹¶
吾墓上以梓令可為器抉吾眼置之吳東門以觀越之¶
滅吳也十四年春吳王北㑹諸侯于黄池欲霸中國以¶
全周室六月戊子越王勾踐伐吳乙酉越五千人與王¶
戰丙戌虜吳太子友丁亥入吳吳人告敗于王夫差惡¶
<pb:KR2k0028_WYG_003-6a>¶
其聞也或泄其語吳王怒斬七人於幕下太宰嚭諫引¶
兵歸國於是乃使厚幣以與越平十八年越益彊越王¶
勾踐率兵使伐敗吳師子笠澤二十年越王勾踐復伐¶
吳二十一年遂圍吳二十二年十一月丁夘越敗吳越¶
王勾踐欲遷吳王夫差于甬東予百家居之吳王曰孤¶
老矣不能事君王也吾悔不用子胥之言自令陷此遂¶
自剄越滅呉取之¶
春申君楚人也名歇姓黄氏游學博聞事頃襄王頃襄¶
<pb:KR2k0028_WYG_003-6b>¶
王以歇為辯使于秦秦昭王使白起攻韓魏敗之韓魏¶
服而事秦秦昭王方令白起與韓魏共伐楚未行而楚¶
使黄歇適至于秦聞秦之計恐秦壹舉兵滅楚歇乃上¶
書說秦昭王昭王善其說發使賂楚約為與國黄歇受¶
約歸楚楚使歇與太子完入質于秦畱之數年頃襄王¶
病太子不得歸而楚太子與秦相應侯善於是黄歇乃¶
說應侯應侯以歇計聞秦王秦王令楚太子之傅先往¶
楚太子用黄歇計變衣服為楚使者御以出關而黄歇¶
<pb:KR2k0028_WYG_003-7a>¶
守舍常為太子謝病度太子已逺秦不能追歇乃自言¶
于秦昭王曰楚太子已歸出逺矣歇當死願賜死昭王¶
大怒欲聽其自殺也應侯勸止之秦因遣黄歇至楚三¶
月楚頃襄王卒太子完立是為考烈王元年以黄歇為¶
相封春申君賜淮北地十二縣後十五嵗黄歇言之楚¶
王曰淮北地邊齊其事急請以為郡便因并獻淮北十¶
二縣請封于江東考烈王許之春申君因城故吳墟以¶
自為都邑春申君相楚二十二年諸侯患秦攻伐無已¶
<pb:KR2k0028_WYG_003-7b>¶
時乃相與合従西伐秦而楚王為従長春申君用事楚¶
及諸侯兵為秦兵所敗楚考烈王以咎春申君春申君¶
以此益疎客有觀津人朱英說春申君楚于是去陳徙¶
壽春而秦徙衛野王作置東郡春申君由此就封于吳¶
行相事楚考烈王無子春申君所幸李園女弟有娠李¶
園乃與其女弟謀園女弟承間以說春申君曰楚王之¶
貴幸君雖兄弟不如也今君相楚二十餘年而五無子¶
即百嵗後將更立兄弟則楚更立君後亦各貴其故所¶
<pb:KR2k0028_WYG_003-8a>¶
親君又安得長有寵乎非徒然也君貴用事久多失禮¶
于王兄弟兄弟誠立禍且及身何以保相印江東之封¶
乎今妾自知有娠矣而人莫知妾幸君未久誠以君之¶
重而進妾于楚王王必幸妾有子則君之子為王也楚¶
國盡可得孰與身臨不測之罪乎春申君大然之乃進¶
李園女弟于楚王幸之遂生子男立為太子以李園女¶
弟為王后楚王貴李園園用事恐春申君語泄而益驕¶
陰養死士欲殺春申君以滅口春申君相二十五年楚¶
<pb:KR2k0028_WYG_003-8b>¶
考烈王病朱英說春申君殺李園春申君不聽朱英知¶
言不用恐禍及身乃亡去後十七日楚考烈王卒李園¶
果先入伏死士于棘門之内俠刺春申君斬其頭投之¶
棘門之外而盡滅其族而李園女弟初幸春申君有娠¶
而入之王所生子者遂立是為楚幽王¶
春申君要亦楚之豪傑也方說秦王合從之時何其壯¶
哉及一旦為李園所殺身與國滅由其好智不好學也¶
視太伯之風則逺矣以其封國在吳因附載其傳於太¶
<pb:KR2k0028_WYG_003-9a>¶
伯世家之後吳之興滅可以參考¶
人物三之二¶
仲尼稱子賤為君子而贊之曰魯無君子者斯焉取斯¶
余傳無錫名世之士古今得四十有五人非流風之有¶
所被歟不然何賢才之多也文雅彬彬忠孝迭著名邑¶
之稱可無愧矣¶
前漢虞俊字仲卿無錫人也少以孝友稱于鄉黨明春¶
秋公羊左氏傳漢哀帝時為御史稍遷丞相司直王莽¶
<pb:KR2k0028_WYG_003-9b>¶
執政左遷新陂令尋召為司徒俊欲遁歸遂見脅迫仰¶
天嘆曰吾漢人也願為漢鬼不能事兩姓飲藥而卒光¶
武即位髙其節行與二龔比為表塋墓¶
後漢王關字選公無錫人也明易及天文郡舉為主簿¶
更始平守山陰令補侍御史遷冀州後拜謁者僕射卒¶
于陳畱太守不交豪彊人號王獨坐¶
後漢髙彪字義方無錫人也家本貧彪為諸生逰太學¶
有雅才而訥于言後舉孝亷試第一校書東觀遷内黄¶
<pb:KR2k0028_WYG_003-10a>¶
令卒有徳政靈帝詔東觀畫彪像以勸學者髙岱亦知¶
名並著漢書獨行傳¶
晉顧凱之字長康父悅之為州别駕長康遂為無錫人¶
博學有才氣善圖畫妙于一時頗自矜伐每過其實少¶
年因相稱譽以為戯弄初在桓温府嘗云凱之體中癡¶
黠各半合而論之政得平耳故俗傳凱之有三絶謂才¶
絶畫絶癡絶也嘗為虎頭將軍人號顧虎頭事並見晉¶
書及南史¶
<pb:KR2k0028_WYG_003-10b>¶
唐李紳字公垂無錫之梅里人父悟厯晉陵令因家無¶
錫紳讀書恵山少苦貧每有著述潛取寺中佛經竊識¶
其後為主藏者所知致被歐辱後徙剡川天宫精舍一¶
日熟寐舍前丹柰方結實有蛇據其上㑹老僧至驅之¶
蛇入紳懐中忽不見僧異其事及覺問紳答曰適夢在¶
樹間食柰甚美似為僧逼而悟老僧以故隂異之延致¶
院中肄業數年去將赴解舉僧分槖金助其行元和中¶
果擢進士第釋褐國子助教歸寧李錡鎮江南辟為從¶
<pb:KR2k0028_WYG_003-11a>¶
事錡叛令紳草檄紳不從錡怒囚之後錡伏誅獲免穆¶
宗召拜左拾遺翰林學士與元稹李徳裕同在禁中時¶
稱三俊武宗時拜中書侍郎同平章事四年罷調淮南¶
節度使拜尚書左僕射封趙郡公卒諡文肅事見唐史¶
宋杜鎬字文周無錫人也博學强記少時將就試有䑕¶
銜孝經疏置榻前鎬怪之取以熟讀及試題出其内遂¶
預選當南唐時嘗為集賢校理及宋平南唐授千乘簿¶
至國子監丞崇文院檢討將南郊彗星見宰相趙普問¶
<pb:KR2k0028_WYG_003-11b>¶
鎬鎬曰當祭而日食猶廢祭况彗見如此乎上聞迺罷¶
祭翼日遷著作佐郎累遷虞部員外郎景徳初置龍圖¶
閣待制首以鎬為之澶淵凱旋遇懿徳皇后忌日或以¶
軍中鼔吹為疑馳騎問鎬鎬對曰武王載木主以伐紂¶
前歌後舞可據也祥符二年种放告歸上宴餞於龍圖¶
閣賜詩命侍臣皆賦鎬辭以素不屬文詔引名臣歸山¶
故事鎬即誦北山移文以譏放其固直如此真宗凡得¶
古器異書必詢鎬悉能究其本末令人閱其事在某書¶
<pb:KR2k0028_WYG_003-12a>¶
幾紙何行未嘗少忘鎬雖老四鼓起誦春秋遲明已數¶
卷日以為常後除龍圖閣學士至禮部侍郎年七十六¶
卒子渥生孫杞字偉長以鎬䕃補將作監簿累遷太子¶
中允知建陽縣除無名租萬計性豪邁遇事勇為稍遷¶
至度支判官虞部員外郎廣西歐希範推蒙趕為帝而¶
自號為神武公率其徒破環州轉攻桂管勢甚熾仁宗¶
患之授杞廣西安撫使杞至宜州得州人吳香及獄囚¶
歐世宏先往說之杞乘怠擊其後破白崖等寨及其五¶
<pb:KR2k0028_WYG_003-12b>¶
峒斬首千餘級復攻環州焚其山林積聚蒙趕等大恐¶
隨香出降希範走保荔枝峒併擒戮之廣西平除天章¶
閣待制知慶州蕃酋孟香率部落内附夏人以兵索香¶
詔許還之杞言彼違約舉兵香不可與因移檄問罪夏¶
人讋服慶厯中范仲淹參知政事患諸路監司非才多¶
所更易杞與張昷之首被擢用杞博覽强記通陰陽術¶
自推其數曰吾年四十六死矣卒如其言¶
宋袁黙字思正無錫人父繹字子安篤學至忘寢食嘗¶
<pb:KR2k0028_WYG_003-13a>¶
升禮闈人咸師之早以英華教授諸子黙少卓犖尤深¶
于文嘉祐八年中進士擢京兆府教授入為司農簿獻¶
無逸傳神宗召對遷光祿丞太學博士哲宗即位除湖¶
北轉運判官黙學問淵深卿士大夫宗為師法謝獻道¶
解論語嘗共辯確三弟㸃植正功皆有名當世㸃字思¶
與熙寧初在太學直講為學者領袖與兄黙共號二袁¶
名在諸儒右中元豐八年進士第累遷至通判杭州知¶
淮陽軍致仕喜佛老書詩甚工東坡見其所作以為有¶
<pb:KR2k0028_WYG_003-13b>¶
驚心駭目之嘆正功亦中兩科官至右司郎中植事見¶
後¶
宋淩浩字直翁無錫人與同邑陳敏俱學于安定胡先¶
生以經術知名二浙登治平二年甲科嘗令蓬萊武涉¶
以能召拜太學博士推安定之學以誨多士咸敬服之¶
出倅辰州守渠陽致仕年六十五浩與敏皆不引年而¶
告老人謂得安定之傳而有所守者¶
宋陳敏字伯修無錫人髻丱喪父廬墓哀毁有芝生冢¶
<pb:KR2k0028_WYG_003-14a>¶
上長從安定先生胡瑗學與同郡袁黙淩浩姑蘇孫載¶
皆為英特時目為安定四俊友熙寧三年舉進士王荆¶
公嘉其才薦敏堪大用除太學正從蘇軾游甚厚嘗守¶
台州㑹朝廷命郡國立元祐黨籍碑敏拒守以為不可¶
監司促之急敏曰誣司馬公為姦臣是誣天也其倅卒¶
立之敏碎其石或咎敏敏曰我死且不辭何劾之畏竟¶
掛冠而去自號濯纓居士大觀中以八行搜天下士殿¶
撰李夔丞相綱之父也時奉祠居梁溪以敏行能薦於¶
<pb:KR2k0028_WYG_003-14b>¶
上守令親為勸駕敏嘆曰昔歸今往何出處之戾也弗¶
就年八十一終徳行之美時所欽慕¶
宋錢顗字安道無錫人舉進士熙寧間由烏程令召為¶
御史裏行王安石初行新法宰臣曽公亮依違不言顗¶
與侍御史劉琦上疏論安石厯官以來莫不言尊尚堯¶
舜故天下以為賢陛下亦聞而知之遂致公輔今乃首¶
以財利之說務為容悅言行乖戾剛狠自任不知安石¶
之心待陛下為何如主曽公亮位居丞弼被遇三朝自¶
<pb:KR2k0028_WYG_003-15a>¶
當悉慮竭忠以身許國反有畏避安石之意更相稱譽¶
以固寵榮安石大怒貶顗監衢州鹽稅琦亦坐謫顗行¶
謂御史孫昌齡曰君奴事安石以得御史亦當少念報¶
國顗今得罪分當逺竄君為美官自以為得䇿即我視¶
君犬彘不若也聞者悚然時人號鐵肝御史¶
宋沈初字子深無錫人熈寧六年擢進士第初始入國¶
學時試周以宗强賦為第一文詞典麗時争傚之元祐¶
間尚詞賦朝廷常以林希佚道使民沈初周以宗强劉¶
<pb:KR2k0028_WYG_003-15b>¶
煇堯舜性仁陳之方恤民深者嚮其樂江衍王道正則¶
百川理賦五篇頒天下為格初之賦後流至西夏夏人¶
織為文錦其珍賞如此尉明之象山入為國子直講以¶
終兄弟四人兄禋揚皆中進士科¶
宋王岡字壽祺居無錫賈山稱賈山王氏世雄于財至¶
岡尤嗜學躭玩經籍父厚贈資貨使之游學自是文益¶
精元符三年舉進士除北京國子司業通判揚州時丞¶
相吕頥浩統戎任辟置幕下髙宗南渡丞相拜御營使¶
<pb:KR2k0028_WYG_003-16a>¶
以岡為參議官謀畫多用其計後丐祠歸紹興初上思¶
其人召為比部郎中復厯金部遷左司郎中頥浩去國¶
岡請老以朝散大夫直秘閣致仕與晉陵孫覿友善覿¶
尺牘中有稱王左司者即岡也其弟亦為中興後都司¶
宋孫近字叔諸無錫人父廷筠嘉祐中進士近幼警悟¶
號神童七嵗能屬文崇寧二年擢進士第五年中宏詞¶
科累遷至工部郎中髙宗即位除秘書少監起居郎中¶
書舍人給事中同章誼使金還除吏部侍郎直學士院¶
<pb:KR2k0028_WYG_003-16b>¶
從上親征書命悉委焉凡所撰著宣布徳意武夫義士¶
讀者莫不感泣一時比之陸贄繼而參大政兼樞宻居¶
政地三年金和議成丐詞上許之未幾時以和金有異¶
論謫授秘書監分司南京漳州居住易南安移贑州薨¶
年七十八弟建舉遺逸賜進士及第¶
宋唐作求字叔孝無錫人崇寧二年進士登第公卿間¶
有以作求薦于徽宗召對稱旨除御筆所禮制局檢討¶
官遷主客郎中出守徽州以朝㪚郎致仕作求學術該¶
<pb:KR2k0028_WYG_003-17a>¶
敏家訓嚴肅勵後進以振文藝唐氏由作求藹然以儒¶
學名家從弟孚字益裕亦志學所見深逺嘗厯謁元祐¶
諸君子談論移日皆造其奥理¶
宋李謨字茂嘉無錫人㓜孤事母孝家貧感憤向學從¶
樂安先生㳺登崇寧五年進士第又試中敎官有敏譽¶
徽宗知其才擢廣東運判入對留為太常丞繼為監司¶
遍厯河北髙宗即位除直徽猷閣知鎮江臨安兩府遷¶
寶文閣移鎮京口終謨厯事三朝皆䝉眷奬屬當時艱¶
<pb:KR2k0028_WYG_003-17b>¶
閱兵走馬于燕趙之間而智畧精敏隨事制變稱為奇¶
才¶
宋施坰字林宗少力學馳譽上庠崇寧五年進士登第¶
再除為太學博士宣和末提刑江東朝廷命鑿銀林河¶
通大江調役繁興坰慮導江入浙必漂溺蘇秀因抗疏¶
極言其害是役為寢徽宗下詔奬諭進秩一等累遷至¶
禮部侍郎皆有能聲顯仁太后回鑾坰為考訂儀注時¶
以為宜後以敷文閣待制終生平篤意孝友在官得親¶
<pb:KR2k0028_WYG_003-18a>¶
庭書必冠帶跪讀遇恩奏補官率推及弟姪鄉里稱其¶
賢施之先本出武進坰父南康公始徙居無錫至坰遂¶
為無錫人坰弟垓有吏績紹興末累持節終朝議大夫¶
湖北運使¶
宋費肅字懿恭無錫人少頴秀拔俗尤嗜學中大觀二¶
年進士第復以薦除秘書正字紹興初大臣舉其賢行¶
與簡齋陳與義同召赴行在時被召者三人獨肅抗節¶
引辭不起子鍇亦中科第¶
<pb:KR2k0028_WYG_003-18b>¶
宋李端行字正達無錫人㓜與弟尚行入太學俱有俊¶
聲同賜大觀三年上舍第為太學博士髙麗遣子入學¶
其禮不除朝廷患之丞相蔡京㑹議于學語及端行端¶
行曰彼既遣子入學未有不成禮者當以國禮繩之遽¶
趣賔贊引髙麗士即日成禮儀注悉裁于端行京與朝¶
士服其得體後以作詩詆京之失出宰明之鄞縣發憤¶
丐閒終身不復仕進丞相吕頥浩嘗師學端行逮貴猶¶
執弟子禮子霖隆興進士尚行字師尹風神秀偉賦性¶
<pb:KR2k0028_WYG_003-19a>¶
嚴憚兄弟同學易經深造淵妙日抄萬言筆不停手閉¶
户讀書人罕覩其面登第後為文益進而名甚髙為越¶
之蕭山治行顯著召為太博累遷司農太常二少卿髙¶
宗即位出知信州潘逵趙琦起饒州為盜攻入信境尚¶
行平之髙宗親書詔命奬譽進直龍圗閣遷江南東道¶
轉運使以言去職參政張守周葵待制董棻相與為忘¶
形交皆一時名士¶
宋沈松年字性仁無錫人大觀三年舉進士為潤之金¶
<pb:KR2k0028_WYG_003-19b>¶
壇縣以文學擢太博㑹靖康之難丐歸田里以圗史自¶
娱有妹適洪忠宣公忠宣使金且久妹攜諸甥歸無錫¶
松年力勉以學後皆中博學宏詞科适拜相遵至樞府¶
邁再入翰苑名聞中外時語非松不能有甥若是三子¶
自强日新有開日新亦由上舍中進士第¶
宋蔣芾字子禮本義興人父及祖宣和中進士至朝請¶
大夫知鎮江府祖瑎參政魏公之奇之孫元祐擢第大¶
臣以經術薦為太博累遷至郡守遭冦難徙無錫故芾¶
<pb:KR2k0028_WYG_003-20a>¶
為無錫人芾早以蔭入仕紹興間登進士第授建康理¶
官秦檜欲羅致拒之檜怒終其世不召用及檜敗附檜¶
者皆竄逐芾獨免芾嘗官東宫為莊文太子所知薦其¶
賢于壽皇命權直舍人院因繳内侍梁珂語徹徳壽宫¶
上皇嘆其忠除簽書樞宻院條奏邊防軍功甚悉孝宗¶
尤極嘉奬拜右僕射同平章事上方銳意恢復芾力陳¶
天時人事未可舉兵凡二千餘言忤旨讒忌者乘之既¶
而丁内艱去職朝廷起以左丞相不赴後判紹興奉祠¶
<pb:KR2k0028_WYG_003-20b>¶
以終¶
宋陳篆字師文無錫人氣豪邁讀書一過不忘為文初¶
若不經意下筆即翩翩不休語意俱到争傳誦為楷式¶
經學尤該明執弟子禮願學者逺近交至一出䂓矩皆¶
為良士戴達先兄弟嘗師事之所造就尤多紹興間舉¶
進士官止州縣而終子翥亦登進士第¶
宋吕克成字世徳無錫人有雋才學問精慤從逰者數¶
百人與同邑陳師文友善兩浙士子稱師者必以世徳¶
<pb:KR2k0028_WYG_003-21a>¶
師文為重以恩科第一人終蘄州教授¶
宋尤袤字延之其先閩人本姓沈因避王審知諱去水¶
姓尤來居無錫至袤遂為無錫人弱冠入太學魁監省¶
登紹興進士第嘗從玉泉喻樗游樗龜山先生髙弟也¶
樗以所得龜山之學授之由是學益進紹興間宰泰興¶
金人犯境士庶望風而遁袤獨堅守不去尋以薦除奉¶
常時髙宗廟號未定方議升配公諏經訂古悉有根據¶
平生博極羣書同貫古今時人號曰尤書㕑當世推為¶
<pb:KR2k0028_WYG_003-21b>¶
人物之宗為内外制及内禪典册悉服其雅正官至禮¶
部尚書袤形貎不逾人而丰度端凝孝宗嘗有短小精¶
悍之褒晚益嗜書不倦所藏三萬卷為詩平淡楊誠齋¶
嘗列之四詩將自號遂初居士光宗嘗書遂初二字賜¶
之有遂初小藳等書數卷行于世卒諡文簡公子㮣孫¶
焴三世相繼並登科第焴字伯晦以大父袤奏仕累遷¶
工部尚書(闕/)　學士提學秘書省提綱史事遍歴中外¶
三十餘年而後抗疏丐閒年八十三以疾終于家自號¶
<pb:KR2k0028_WYG_003-22a>¶
木(闕/)居士云¶
宋戴達先字子善世居無錫之東城父適里中尊為郷¶
先生紹興初建太學達先與弟幾先同中選經藝俱優¶
每試必占前列士争傳誦其文以為式號二戴格當時¶
太學為之語曰二戴一王辟雍之光先有王戴後有陳¶
蔡紹興間文體粹然為之一變者實自達先兄弟始以¶
上舍射䇿賜第執政舉其賢髙宗召對擢為太博孝宗¶
即位求直言達先條天下利害南北戰守宜以奏召試¶
<pb:KR2k0028_WYG_003-22b>¶
館職除正字遷校書郎知池州易江陰軍移袁州為政¶
長者終年六十二達先心仁貎莊平居恂恂臧否不置¶
口其友何稱每曰吾同舍所愛者三人芮&KR0177;劉苪及達¶
先時因號四賢幾先字子微性端謹其學純正不雜少¶
與兄俱馳聲太學登紹興十八年進士第丞相陳康伯¶
深器之薦于朝召教諸王稍遷至國子司業對便殿論¶
王安石蘓軾之學功利仁義差别上嘉之擢禮部侍郎¶
兼侍講累遷至直龍圗閣號錫谷居士自著生平行實¶
<pb:KR2k0028_WYG_003-23a>¶
為傳以終¶
宋陳之茂字卓卿無錫人宣和初入太學紹興二年與¶
張九成同登進士第廷對忤權臣黜之九成叩頭殿廷¶
曰臣之學不如之茂臣不當得之茂能言人之所不敢¶
言宜奬不宜黜上覽對悚然曰忠言也賜之茂同進士¶
出身調休寧尉樞宻王倫推其賢召見除秘書郎累遷¶
至知平江府以督相魏公舉陞直顯謨閣知建康隆興¶
兩府丞相洪公復薦召對擢吏部侍郎兼中書舍人直¶
<pb:KR2k0028_WYG_003-23b>¶
學士院終之茂稟性剛果立志英特議論宏逺深識治¶
體壽皇初銳意天下黙察方正特立之士期致事功每¶
深器待將倚大用及其没縉紳惜之為詩清勁畫尤有¶
法弟之淵字宗卿習左氏春秋與兄之茂同入太學時¶
號二陳復聯中張九成榜教授臨安府擢秘書正字後¶
為湖南運使召還與兄之茂同為吏部郎中朝士榮之¶
終秘書閣修撰知宣州為人淵源温粹識度冲曠文尤¶
典縟立朝涖官不治貲産澹泊自如未嘗以名位矜驕¶
<pb:KR2k0028_WYG_003-24a>¶
人服其厚徳¶
宋許徳之字振叔無錫人也父希道為郷之宿儒四子¶
皆傳一經徳之居長最頴悟紹興初登進士第為揚州¶
法曹與&KR0303;詠之韓韶蘇象先同為掾俱有美名時號維¶
揚四俊侍臣薦其才於徽宗召見便殿徳之對治道無¶
多術惟進賢退不肖有賢不能用與非賢而遽信雖勤¶
不治上嘉納之擢司門郎中遷太常少卿以顯謨閣知¶
婺州方臘起清溪為冦徳之坐是得罪貶賔州髙宗即¶
<pb:KR2k0028_WYG_003-24b>¶
位復官奉祠石林葉夢得與徳之友善人比之黄叔度¶
徐孺子弟倜衍之伸皆登髙科有聞于時¶
宋李祥字元徳無錫人隆興初登進士第為太學博士¶
遷國子祭酒時韓侂胄用事逐趙忠定公朱文公祥為¶
博士上疏争之由是去國後侂胄敗朝廷以祥為忠除¶
直龍圖閣卒諡肅簡公自號小山¶
宋蔣重珍字良貴世居無錫之富安鄉胡埭㓜頴悟讀¶
書一覽輒記嘉定十六年魁進士擢承事郎累遷至僉¶
<pb:KR2k0028_WYG_003-25a>¶
書奉國軍召除秘書正字入對上七箴三疏奏語剴切¶
忤丞相史彌逺意遂謁告還家端平初上勵精更化召¶
為秘書郎累遷至集英修撰皆不就嘗築一梅堂萬竹¶
亭聚書自娱天下髙之號實齋先生與魏了翁真徳秀¶
深相友愛其所講明皆聖賢正學後以刑部侍郎卒諡¶
文忠公¶
元虞志道字彦髙其先潤之丹陽人父薦發宋進士愛¶
無錫溪山之勝遂徙居焉志道自㓜頴悟家訓尤嚴弱¶
<pb:KR2k0028_WYG_003-25b>¶
冠以茂異起為校官其學専以明體適用為文章必本¶
扵理嘗敎授湖學趙承旨深器重之與之為莫逆交後¶
以嘉興尹致政為人踐履篤實愛親事長克盡誠敬撫¶
弟姪若已出待後進如儕輩遇賢子弟詢詢引導之若¶
不及遇人有急難雖傾産救之弗吝然扵義利之辨甚¶
明鄉里推尊為郷先生云¶
才賢之出由乎山川之間氣發而為英靈鍾而為秀特¶
粹而為文章激而為忠義靡不由之然亦有風化之理¶
<pb:KR2k0028_WYG_003-26a>¶
焉無錫得山水之清氣故其發為文辭藴為徳業自漢¶
以來賢令迭出亦風敎之有自也由漢而下著于邑者¶
得二十有七人或以才顯或以行稱具述如上遺者闕¶
焉亦盛矣哉¶
後漢陸璯舊名銓字仲方毘陵人也操履清正明京氏¶
易尚書曉風角星算貫其要妙以經術講授太守辟為¶
主簿固辭以疾太守脅以威刑遂省事旬日謝疾而去¶
避地㑹稽以典籍自娱視氛祲言災異公車拜徵皆以¶
<pb:KR2k0028_WYG_003-26b>¶
疾辭年八十卒¶
吳朱治始仕漢建安中為九真太守扶義將軍以婁由¶
拳無錫毗陵為奉邑黄武元年封毗陵侯¶
陳張種字士苖厯侍中中書令太建初累賜無錫嘉興¶
縣秩¶
宋湛茂之嘗為司徒右長史隠于無錫之恵山築草堂¶
讀書其中與南平王劉鑠友善更以詩章唱酬畱刻于¶
石¶
<pb:KR2k0028_WYG_003-27a>¶
唐陸羽字鴻漸未知所生及長以易自筮得蹇之漸曰¶
鴻漸于陸其羽可用為儀吉乃以陸為氏名羽而以鴻¶
漸字之嗜茶著茶經三篇鬻茶者至陶羽形祀為茶神¶
上元初隠居苕溪自稱桑苧翁又號竟陵子在隴西公¶
幕府自號東園先生又號東岡子嘗品水味列無錫恵¶
山泉第二至今稱為陸子泉泉上有祠祀羽畫像¶
宋章誼字且叟丹陽人登崇寧五年進士第又中學官¶
選誼學問淹博氣節凜然建炎間髙宗南渡始駐蹕行¶
<pb:KR2k0028_WYG_003-27b>¶
在㑹苖劉叛時誼倅杭州聞變越班而出正色叱賊黨¶
賊為披靡上嘉其勇詔進三秩擢倉部郎中尋遷吏部¶
侍郎攝兵部以龍圖閣學士充軍前奉表通問使使金¶
與尼瑪哈烏珠論事酬應如響還南京為偽齊劉豫所留¶
後誼以計求直于尼瑪哈使豫墮計中乃得返命上益嘉¶
之拜刑部尚書復移户部除端明學士鎮金陵奉祠亳¶
州薨諡忠恪其先本浦城人至誼既貴始由丹陽徙居¶
無錫之斗城後𦵏扵横山八子駽駒駟驛□馳騆駰¶
<pb:KR2k0028_WYG_003-28a>¶
宋胡珵字徳輝本晉陵人建炎間以避地始居無錫之¶
甘露宣和三年舉進士調開徳府儀曺掾後遷至祕書¶
正字布衣陳東上書攻六賊言者謂珵嘗潤色其書貶¶
梧州嵗餘蒙恩自便紹興初召試館職復除正字遷著¶
作郎兼史館校勘先是姦臣得志舊史蕪穢上命珵筆¶
削貽執政怒出守嚴州未赴而卒珵性嗜學既第後嘗¶
請事于南都劉器之器之曰子聰明能䕶以道當令成¶
器珵遂以平日所得于器之者著為䕶道録并所述蒼¶
<pb:KR2k0028_WYG_003-28b>¶
梧志並行于世¶
宋喻樗字子才始居東京開封之祥符從髙宗南渡徙¶
居嚴之桐廬後至無錫遂定居焉建炎間以易經中進¶
士累官贈工部郎中少從龜山先生㳺獨得其奥嘗著¶
易義及玉泉講解語孟大學四書性理窟行扵世當紹¶
興之間力主正論為時師表天下稱之¶
宋薛極字㑹之武進人後居無錫少讀書日記萬言以¶
父䕃調上元主簿習詞學中科第為理官後守桐川嘉¶
<pb:KR2k0028_WYG_003-29a>¶
定初召入以參政樓鑰薦厯左右司樞宻副都承旨時¶
朝廷議更楮弊創安邊司極與謀焉累遷至吏部尚書¶
簽書樞宻院事奉寧皇上陵使訖事入參大政除樞宻¶
使封和國公凡在朝三十餘年以觀文殿大學士終扵¶
家¶
元孟潼字宗鎮世吳人宋信安郡王忠厚之五世孫信¶
安有墓在無錫當恵山之西其先世嘗有别業在恵山¶
下潼宦逰南北遂歸老焉潼始以茂異膺憲舉為文學¶
<pb:KR2k0028_WYG_003-29b>¶
掾累遷至承直郎松江府判官致仕性謹厚平居恂恂¶
未嘗少懈處家事若官政待家人必以禮遇童僕必以¶
恩語人必忠信未嘗妄笑語為文一本於理致所厯官¶
守率以亷能見稱在任雖無赫赫名逮去嘗有後思¶
諺曰里仁為美處仁為智信夫自漢陸璯以下九人故¶
非錫産或以封爵或以避囂其一時游從皆髙世之士¶
由是定居遂為邑人其處仁之謂乎始知斯言之不誣¶
也¶
<pb:KR2k0028_WYG_003-30a>¶
晉華寶無錫人也父豪義熙末戍長安寶年八嵗臨别¶
謂寶曰須我還冠汝長安陷寶年至七十不冠婚或問¶
之輒號慟彌日不忍答也齊建元三年與同郡薛天生¶
劉懐徹並表門閭事載南史¶
南唐陳喬字子喬世居廬陵後徙居無錫喬遂為無錫¶
人仕南唐為觀察判官烈祖頗器重之遷尚書郎拜中¶
書舍人元宗既失淮甸恥其降號將授機務於太弟而¶
陳覺之徒因有窺竊之計欲委國事于宋齊丘而取之喬¶
<pb:KR2k0028_WYG_003-30b>¶
排閤入諌元宗驚悟乃止扵是引喬入見后及諸子指¶
喬曰此忠臣也他日國家急難汝子母可託之我死無¶
恨矣而齊丘黨亦由此以敗及元宗南遷留喬輔太子¶
監國後主即位遷禮部侍郎翰林學士承旨門下侍郎¶
兼樞宻使遂總軍國事開寶中宋太祖遣使召後主入¶
朝後主欲往喬曰陛下與臣俱受先帝顧命委以社稷¶
大計今往而見留則國非已有悔將何及後主由是連¶
年拒命皆喬為之謀也及城陷後主自為降欵俾喬與¶
<pb:KR2k0028_WYG_003-31a>¶
世子仲㝢開門納之喬遽歸府投欵扵承霤後主促之¶
愈急喬入見曰自古豈有不亡之國乎降無益也臣請¶
城下一戰而死後主執喬手泣曰盍與我北歸喬曰臣¶
當大政而致國家如此非死無以報臣死而歸之以逆¶
命之罪則陛下保無恙也掣手而去入視事堂自縊而¶
死吏為徹榻瘞之宋既克南唐太祖以喬忠于所事詔¶
以禮改葬¶
宋袁植字材老無錫人也其父子安為鄉之碩儒植蚤¶
<pb:KR2k0028_WYG_003-31b>¶
承嚴父之訓獨刻意研詩崇寧三年擢進士第復中詞¶
學兼茂科為監察御史金人南下陳邊防十三事以誅¶
佞人為先不納引疾致仕建炎初召為左司諫直言忤¶
宰臣黜守岳州㑹敵騎大入叛臣李允文據鄂州大剽¶
荆湖植條其姦上之允文中路得遞疏怒以兵趨岳陽¶
執植植正色詆賊不少懾遂見害于武昌朝廷知之追¶
贈直龍圖閣録其後二人¶
宋許九無錫人力田為業蚤喪父獨奉母以孝聞于郷¶
<pb:KR2k0028_WYG_003-32a>¶
里淳化三年飢九往來城郭乞食飬其母人厭其數每¶
每棄斥之九絶粒病數日時牟麥未登九刈青煮食强¶
自扶持得起念母無以為給哀痛不忍誓欲終與母子¶
俱全因持斧斷手取信斷之血不出人咸謂九孝感所¶
致復丐乞入城市言有老母因取所斷手置杖頭示信¶
於衆市人哀之莫不餽以盤飱其後母子果獲全于難¶
進士孫浩以事聞於無錫令令以九傷毁肢體為不孝¶
怒逐九浩還與俱去常州留飬于家九每與母出累日¶
<pb:KR2k0028_WYG_003-32b>¶
不一至浩所浩問之曰丐幸有餘足以供母不欲數累¶
長者浩益憐九為置緇衣以衣之蓋取其不汙也居嵗¶
餘母老以疾卒九服向所得緇衣漆其斷手口誦浮屠¶
言與母俱死嗚呼孝為百行之先人子莫不各欲自盡¶
也承平時雖士大夫孝行無所見於世嵗遇凶變苟有¶
匹夫稚子能自力於一時亦足驚世駭俗深可敬哉昔¶
歐陽公作五代史一行傳蓋有憫世之歎余從宋世中¶
葉於是區區小邑得獲一孝子焉可與華寶並稱矣能¶
<pb:KR2k0028_WYG_003-33a>¶
不樂為之書以為世勸視四海謂秦無人得耶操青執¶
彤者將不特一書而已嗚呼世有如許九數十輩風俗¶
安得而不厚哉¶
宋沈樗字斯年無錫人性純厚樂善家本饒貲好施與¶
人貸之或不償即折劵無靳色遇歉嵗傾廩賑恵常以¶
金助軍匱數至萬緡州上其事於朝欲官以爵樗韜晦¶
不願朝廷嘉之賜號達義處士¶
嗚呼忠孝之義大矣能盡其道者古今幾何人哉余采¶
<pb:KR2k0028_WYG_003-33b>¶
是邑傳記所載自晉及今寥寥千載之下能盡孝者得¶
二人焉能盡忠者亦得二人焉號稱達義者得一人焉¶
特備書其始末可見忠孝之難得也¶
唐僧若氷不詳其始來嘗寓無錫恵山之普利院恵山¶
有洞出泉即今之第二泉也嵗久其洞堙塞氷披荆榛¶
斸岩谷訪求得之即今所謂若氷洞也古洞既出新泉¶
遂注故世稱恵山泉必本於氷氷能詩有題恵山泉五¶
言四韻刻山中至今尚存世傳氷寓山寺時一日㳺洞¶
<pb:KR2k0028_WYG_003-34a>¶
中不復出後人見于海上不知所終¶
宋僧宗本無錫人也俗姓管氏性質直少縁飾貎豐碩¶
年十九師事蘇州承天永安道昇禪師昇方道價重叢¶
林歸慕本弊衣垢面操井臼以供給夜則入室參道昇¶
陰竒之又十年剃髮受具服勤三年乃辭昇㳺方初至¶
池州景徳謁義懐禪師言下契悟懐公徙住越之天衣¶
常之薦福本皆從之治平初懐退居吳之吳江壽聖院¶
部使者李公復圭過懐夜語曰瑞光法席虚願得有道¶
<pb:KR2k0028_WYG_003-34b>¶
衲子主之懐指本曰無踰此既至瑞光集衆擊鼓鼓輒¶
墮圓轉震響識者以為法雷震地之兆自是法席日盛¶
後住杭之浄慈九年還吳住穹隆(闕/)　　　時年六十¶
三矣未幾神宗闢相國寺六十四(闕/)　　禪二律召本¶
主恵林既至遣使問勞三日詔(闕/)　於寺門翼日召對¶
延和殿有司使習儀而後見既見賜坐盤足跏趺侍衛¶
莫不驚駭本自若也上問受業何寺對曰承天永安上¶
喜其真喻以方興禪宗宜善開導之旨既退上目送之¶
<pb:KR2k0028_WYG_003-35a>¶
謂左右曰真福慧僧也哲宗即位加號圓照禪師元祐¶
元年求歸詔從其請元符二年十二月甲子將入滅沐¶
浴而臥遂物故門弟子塔師全身于靈岩山閱世八十¶
座五十二夏¶
宋吕雲字山友無錫人也幼業儒為文甚敏一夕獲異¶
夢覺有所悟遂去家如京師道録劉公奇之納為徒時¶
劉為徽廟眷遇補為金壇郎將陞以道秩非其志因入¶
太行山遇至人留窮谷中辟穀危坐授以𤣥旨因有所¶
<pb:KR2k0028_WYG_003-35b>¶
得每入山多處幽䆳所茹止草木果實而丰采充潤益¶
光澤如童顔自此知名天下紹興間髙宗徵之詔三下¶
始起入對太一宫髙士堂時入禁中談論莊老後乞歸¶
山不允賜几杖以寵之壽皇眷遇尤厚雲能詩善鍊丹¶
石往往忘形絶俗其學髙妙人莫能知乾道中一日宴¶
坐自草遺表畢凝然而化¶
宋錢道人逸其名無錫人顗之弟也隠恵山與東坡蘇¶
軾㳺東坡嘗有詩贈之稱為有道者云¶
<pb:KR2k0028_WYG_003-36a>¶
宋尤道元字浩光禮部尚書袤之族叔性尚孤介志慕¶
冲曠先是方茂山登仙觀有錢道士嘗夏月汲水至八¶
百丹井得氷如璧遽取食之遂𤼵狂不復粒食周逰名¶
山不知所終道元㓜従錢㳺亦復得氷食之不食者數¶
年一日忽渇取水引飲自是復食顔如渥丹雙瞳凝碧¶
宴坐一室凝塵滿几心常淡如不喜世俗事方外士争¶
稱之乾道間無疾而化¶
異端之說嘗見闢於孟軻之門何取于斯自其教入中¶
<pb:KR2k0028_WYG_003-36b>¶
國殆非一朝一夕之故其所由來逺矣為其徒者茍能¶
清虗寡慾寂滅妄想以事其教亦有不可没者非有所¶
取也¶
　¶
　¶
　¶
　¶
　無錫縣志卷三上¶
#+PROPERTY: JUAN 卷三下
<pb:KR2k0028_WYG_003-37a>¶
欽定四庫全書¶
　無錫縣志卷三下¶
州署三之三¶
州署在州城之中即宋舊縣令㕔也元前至元間改作¶
之幕曺吏舍庫藏㕑傳廏院獄室具完舊㕔事後有堂¶
曰明徳明徳堂後即不欺堂其西有堂曰平清堂今徙¶
樹東嚮為幕官之署曰觀稼亭睡花亭九峯亭俱在州¶
署後圃西北舊子城基上而麗譙之樓敞其前捕盗之¶
<pb:KR2k0028_WYG_003-37b>¶
官居其左譙樓外有亭三西曰宣詔曰閱武東曰頒春¶
舊縣令㕔之東即縣丞㕔事内有堂曰哦松其西即主¶
簿㕔事縣丞㕔之東縣尉㕔事在焉内有燕居堂去縣¶
尉㕔事行二百步有駐麾亭俗稱行衙亭所以駐使臣¶
今諸廨舍及亭傳皆廢唯縣令㕔存改為州署亦非舊¶
貫矣兹考古賢令及題名于石者得若干人具錄如左¶
　宋¶
　　劉道産為令有能名　劉秀之為令著能聲¶
<pb:KR2k0028_WYG_003-38a>¶
　梁張盾字士宣以謹重稱為無錫令後為湘東王記¶
　　室死之日家無餘財唯文書千卷酒米數甕而已¶
　漢陶穀字秀實錢塘人有道藝當五代漢末來隠居¶
　　五部湖時大旱蝗太守奉印綬請為無錫令穀退¶
　　而嘆曰郡界有災安得懐道而不救之到城修六¶
　　事行弭災之術三日雨蝗盡死穀乃遁去¶
　唐¶
　　湛賁宋長史茂之十三代孫進士及第貞元十九¶
<pb:KR2k0028_WYG_003-38b>¶
　　年以江陰縣主簿權知無錫縣事有題祖宅二詩¶
　　刻恵山寺中可考¶
　　敬澄字深源為無錫令與陸羽同時嘗葺恵山寺¶
　　獨孤及新泉記内稱之¶
　宋¶
　　錢惟周(景德元年太常/寺太祝)張廷偃(景徳元年尚書都/官郎中)¶
　　劉龜従(天禧二年太子/中舍)王　周(乾興元年大理寺/丞)¶
　　宋禹臣(天聖二年大理/寺丞)王晉卿(乾興初闕/)¶
<pb:KR2k0028_WYG_003-39a>¶
　　聶厚載(天聖九年彰信/軍節度推官)李　景(天聖六年太常博/士)¶
　　孫従古(景祐元年衛尉/寺丞)蘇　紳(明道二年殿中丞/)¶
　　王　周(寶元二年尚書/虞部員外郎)李光卿(景祐四年國子博/士)¶
　　魯友益(慶厯三年太子/右贊善大夫)鄭　戡(康定二年太子中/舍)¶
　　楊　寧(皇祐二年秘書/丞)曺　平(慶厯五年殿中丞/)¶
　　魏　演(皇祐五年太子/中舍)江　揖(皇祐三年大常博/士)¶
　　程　迪(嘉祐四年秘書/丞)張　詵(至和二年秘書丞/)¶
　　陳　京(太子中舍嘉祐/七年)劉慶孫(尚書虞部員外郎/嘉祐七年)¶
<pb:KR2k0028_WYG_003-39b>¶
　　霍大備(太子中書舍人/治平三年)陳知儉(太子右贊善大夫/治平闕年)¶
　　蔡天申(大理寺熈寧四/年)謝仲䂓(秘書省著作佐郎/熈寧六年)¶
　　焦千之字伯强殿中丞歐陽文忠公門下士也有¶
　　名於時熈寧六年來宰是邑值旱河竭役民自小¶
　　渲車湖水入運河人皆獲其利東坡先生過邑與¶
　　之逰甚厚¶
　　蕭　淵(大理寺丞熈寧/十年)張　毅(秘書省著作郎元/豐二年)¶
　　王　逢(奉議郎元豐五/年)馬　防(奉議郎元豐八年/)¶
<pb:KR2k0028_WYG_003-40a>¶
　　栁康中(宣教郎元祐二/年)施　珣(通直郎元祐五年/)¶
　　樂照緯(通直郎元祐八/年)施博求(宣徳郎紹聖四年/)¶
　　趙伾字義夫洛陽人英毅不畏强禦人號為趙鐵¶
　　頭在任興創廨舍倉務農田水利無不振舉邑人¶
　　至今徳之恵山寺路大松伾親手所植今猶有存¶
　　者咸指如甘棠云官奉議郎元符三年來宰是邑¶
　　張元度(奉議郎崇寧元/年)王　勛(通直郎崇寧五年/)¶
　　閻與道(奉議郎大觀元/年)趙義文¶
<pb:KR2k0028_WYG_003-40b>¶
　　郄　漸(建炎間邑宰/)　張樞言(秘書丞嘉定間邑/宰)¶
　　胡舜舉(紹興闕年/)　　袁　擇(寳祐闕年/)¶
　元¶
　　湛　清(縣尹至元十二/年)錢　奎(従事郎縣尹至元/十六年)¶
　　姜好仁(従事郎縣尹至/元十九年)趙思益(奉議大夫知州至/治二年)¶
　　董世傑(奉議大夫知州/秦定元年)張　采(奉議大夫知州泰/定四年)¶
　　王克敬(朝散大夫知州/至順二年)董守思(朝列大夫知州元/統二年)¶
　　李臺山(朝列大夫知州/至元三年)髙庫克楚(奉政大夫知州/至元六年)¶
<pb:KR2k0028_WYG_003-41a>¶
學校三之四¶
州學即舊縣學也在州城西南三百步宋嘉祐三年邑¶
令張詵始創為之崇寧間詔興天下學宫其猶子元度¶
繼宰是邑因舊䂓更廣其製紹興間邑令胡舜舉復加¶
増飾㕑傳齋廊繕葺茍完嘉定十年趙忠定公之子崇¶
要令邑崇以㦸門擴新其舊寳祐間四明袁従為邑宰¶
即明倫堂之西為堂三楹以祀楊龜山陸象山張南軒¶
楊慈湖袁潔齋袁蒙齋喻玉泉尤遂初蔣實齋為九先¶
<pb:KR2k0028_WYG_003-41b>¶
生祠元前至元間九先生祠久廢郷貢進士虞薦發為¶
文學椽以為龜山先生嘗講學是邑玉泉遂初實齋及¶
小山李公皆郷之望遂即舊祠各圖繪象貎更為五先¶
生祠以祀焉獨教官缺視事之署延祐間主學李司孝¶
闢學舍之西南以為之于是𥙊有宫講有堂肄業有齋¶
司教有所寢處有房庖治有舍而門廡廊序軒然翼然¶
與是邑稱學司之職舊有贍士四十一頃有奇嵗入一¶
千二百餘石而養士有饍設官有祿所以造就俊秀之¶
<pb:KR2k0028_WYG_003-42a>¶
意為甚重然自興學以來邑之士子獲薦扵郷貢登于¶
春官者凡得若干備錄姓名于後嗚呼盛哉¶
　宋¶
　　錢　顗(慶厯丙戌賈牓/)蔣之奇(嘉祐丁酉章牓/)¶
　　袁　黙(嘉祐癸酉許牓/)孫廷筠(嘉祐癸酉許牓/)¶
　　淩　浩(治平乙巳彭牓/)陳　敏(熈寧庚戌葉牓/)¶
　　沈　初(熈寧癸丑余牓/)沈　禋(熈寧癸丑余牓/)¶
　　蔣之美(熈寧癸丑余牓/)袁　㸃(元豐乙丑焦牓/)¶
<pb:KR2k0028_WYG_003-42b>¶
　　沈　禓(元祐辛未馬牓/)許徳之(元祐甲戌畢牓/)¶
　　王　岡(元符庚辰李牓/)袁　植(崇寧癸未霍牓宣/和甲辰詞學)¶
　　孫　近(崇寧癸未霍牓/五年宏詞)洪　遘(崇寧癸未霍牓/)¶
　　孫　達(崇寧乙酉李牓/)施　坰(崇寧丙戌蔡牓/)¶
　　唐作求(崇寧丙戌蔡牓/)李　謨(崇寧丙戌蔡牓/)¶
　　費　肅(大觀己丑賈牓/)李端行(大觀己丑賈牓/)¶
　　沈松年(大觀己丑賈牓/)袁正功(大觀己丑賈牓建/炎戊申詞學)¶
　　李尚行(大觀己丑賈牓/)陳之淵(紹興壬子張牓/)¶
<pb:KR2k0028_WYG_003-43a>¶
　　陳之茂(紹興壬子張牓/)許衍之(紹興壬子張牓奏/名第一)¶
　　唐　孚(紹興壬戌陳牓/)費　鍇(紹興壬戌陳牓/)¶
　　許　伸(紹興壬戌陳牓/)尤　袤(紹興戊辰王牓/)¶
　　戴幾先(紹興戊辰王牓/)陳　篆(紹興戊辰王牓/)¶
　　蔣　芾(紹興辛未趙牓/)吕克誠(紹興壬申張牓特/奏第一)¶
　　戴逵先(紹興壬申張牓/)陳　翥(紹興庚辰梁牓/)¶
　　李　祥(隆興癸未木牓/)李　霖(隆興闕/)¶
　　尤　㮣(淳熈乙未詹牓/)尤　焴(嘉定戊辰闕牓/)¶
<pb:KR2k0028_WYG_003-43b>¶
　　蔣重珍(嘉定壬午進士/第一)蔣應新(紹定壬辰徐牓/)¶
　　馮道心(端平甲子舉/)　唐應元(嘉熙庚子舉/)¶
　　陳大用(淳祐癸卯淛漕/)孫宗彊(淳祐己酉舉/)¶
　　周霆震(淳祐己酉舉/)　司馬永(淳祐己酉舉/)¶
　　唐良輔(淳祐己酉舉/)　陳　淵(淳祐己酉舉/)¶
　　王　&KR1654;(淳祐壬子舉/)　陶唐炎(淳祐壬子舉/)¶
　　孫仲龍(淳祐壬子舉/)　唐一鶚(淳祐壬子景定辛/酉兩舉)¶
　　唐玉𫝊(淳祐壬子舉/)　唐煥𤼵(寳祐乙夘舉/)¶
<pb:KR2k0028_WYG_003-44a>¶
　　顧雄午(寳祐乙卯舉/)　戴日輝(寳祐乙卯舉/)¶
　　邵煥有(寳祐丙辰文牓/)趙必曠(寳祐丙辰文牓/)¶
　　張夢奎(寳祐戊午舉/)　陳士首(寳祐戊午舉/)¶
　　過如珍(寳祐戊午舉/)　費造(寳祐戊午舉/)¶
　　章聖舉(寳祐戊午舉/)　趙必鏸(寳祐戊午舉/)¶
　　陳應黿(寳祐戊午舉/)　司馬應年(景定辛酉舉/)¶
　　王　颷(景定辛酉舉/)　戴天驥(景定辛酉舉/)¶
　　陳　鑑(景定辛酉咸淳/丁卯癸酉三舉)唐霖龍(景定辛酉咸淳庚/午兩舉)¶
<pb:KR2k0028_WYG_003-44b>¶
　　尤　棟(景定壬戌方牓/)王桂子(景定甲子舉/)¶
　　何巖夀(景定甲子舉/)　唐駿𤼵(景定甲子咸淳丁/夘庚午癸酉四舉)¶
　　薛應發(景定甲子舉/)　楊文龍(景定甲子舉/)¶
　　李　頀(景定甲子舉/)　邵夢接(咸淳己丑院牓/)¶
　　鄧　恢(咸淳戊辰周牓/)王應龍(咸淳丁夘庚午舉/辛未開牓)¶
　　孫桂𤼵(咸淳丁夘庚午癸酉舉/甲戌南省第十名進士)顧真𫝊(咸淳丁夘舉/)¶
　　虞薦發(咸淳丁卯癸酉/兩舉)陳　奎(咸淳丁夘庚午兩/舉)¶
　　戴　謨(咸淳丁夘舉/)　趙孟祐(咸淳丁夘監舉/)¶
<pb:KR2k0028_WYG_003-45a>¶
　　王庭蘭(咸淳丁夘舉/)　朱龍大(咸淳庚午舉/)¶
　　李　晦(咸淳庚午舉/)　吳夢祿(咸淳庚午舉/)¶
　　戴應牧(咸淳庚午舉/)　陳應麟(咸淳庚午舉/)¶
　　周南輝(咸淳庚午舉/)　唐　迪(咸淳癸酉舉/)¶
　　孫逢吉(咸淳癸酉舉/)　楊震𤼵(咸淳癸酉舉/)¶
　　虞應酉(咸淳癸酉舉/)　趙孟健(咸淳丁酉監舉/)¶
　元¶
　　尤　良(字心之/)　　　陸以衜(字士衡至正辛巳/鄉舉)¶
<pb:KR2k0028_WYG_003-45b>¶
第二泉三之五¶
第二泉即陸子泉也在恵山之麓若氷洞前洞髙咫尺¶
廣可方丈吳地記云是洞通義興張公洞今嵗久堙没¶
不可蹤跡泉源自洞中浸出洞前有石池池中蓄泉嘗¶
滿號氷泉是泉及洞唐僧若氷訪求得之故皆指僧而¶
名池上舊有屋連蓋洞口半以覆地池前有極目亭今¶
廢為五賢祠池右有涵碧濕雲及潄香諸亭皆可坐以¶
觀泉池底水液潛貫山下池中山下池方圓各一唐會¶
<pb:KR2k0028_WYG_003-46a>¶
昌中刺史張中丞置連屋一十間扵池上有梁源亭在¶
焉其方池甃以陶甓繚以朱欄云宋髙宗南渡時嘗在¶
此池酌泉故其後設欄衛䕶謂之上池去上池尺許即¶
圓池鑿石為厎窳若鉎釜池之四旁及欄楯皆琢石為¶
之是謂中池池口有暗渠𨗳泉従龍吻出注下池下池¶
方丈餘深可二尺池上有堂三楹曰漪瀾堂今之真賞¶
亭也亭基下即通龍吻石渠渠中泉自龍吻中噴出洋¶
溢下池然後分為二道其一道北入黿池漸流至金蓮¶
<pb:KR2k0028_WYG_003-46b>¶
花池金蓮花池者池中有金蓮花蔓生如荇開花黄色¶
似蓮蘂半開而不實朶小如水仙甚香舊稱千葉云後¶
有女子入池澡浴花遂省為五瓣傳說者有僧不知來¶
自何方擕植于此是花天下凡有三種其一在華山方¶
池中其一在廬山池内其一在此池皆是僧手植池上¶
有石梁通恵山寺宋蘇舜欽嘗築亭寺前鑿石為流觴¶
曲水疏泉脈為之泉自金蓮花池迂迴過寺中香積池¶
出寺涇達雙河合五瀉水越江陰界水同入于江其一¶
<pb:KR2k0028_WYG_003-47a>¶
道東入暗渠涓涓引流出錫山澗迤𨓦順流下梁溪合¶
梁溪入太湖其餘旁支别𣲖斜分曲匯山民悉為溝畎¶
𨗳流山下溉田可數頃無旱乾之憂唐陸鴻漸品水味¶
二十等列此泉為天下第二故世稱第二泉以鴻漸所¶
品故又名陸子泉緯略云李徳裕好恵山泉置驛取水¶
有僧言長安昊天觀水與恵山等雜他水試之僧獨指¶
其二曰此恵山泉也文饒為罷水驛宋聶原載云雲山¶
泉悉甘而斯泉勝諸泉者以其感錫之氣也恵山之東¶
<pb:KR2k0028_WYG_003-47b>¶
曰錫山實一支耳是泉罌缶挈致逺方必以山中石子¶
置罌内雖厯數年水味不敗此尤佳也𤨏碎録云恵山¶
泉縁山中有錫止宜瀹茗若烹羊則色黒醖酒則味苦¶
大凡井中投鉛久之則甘梅柚和鉛霜食之美因知錫¶
能變甘是泉之味亦由是耳或云恵山舊無墳壠自唐¶
末以來漸加封樹至今日益衆於是山之精靈頗弊扵¶
墾鑿而第二泉亦敗於潴穢矣邑人尤氏所記云宋徽¶
宗時嘗取泉飲之揮去曰是水有屍氣不足之味也理¶
<pb:KR2k0028_WYG_003-48a>¶
或然耳又有龍縫泉在陸子泉之南相去六十餘步一¶
名龍淵其泉出石穴中穴深廣可三尺謂之龍者以山¶
之形肖故合而名之又有慧照泉在第二泉之下宋天¶
聖間寺僧慧照得其形迹因以為名今失其所又有羅¶
漢泉亦不知其處大率稱泉味皆與第二泉等要皆第¶
二泉别脈¶
古迹三之六¶
無錫自太伯作都於前春申封國於後而髙人名士接¶
<pb:KR2k0028_WYG_003-48b>¶
武其間遺蹤古跡因人而在觀其樹猶可以想其人也¶
太伯城毘陵志云在州東南四十里史記云太伯奔荆¶
蠻荆蠻之徒従而歸之者千餘家立為吳太伯吳越春¶
秋云太伯當殷之末恐中國侯王用兵以及荆蠻故起¶
城周三里二百步外郭三百餘里在吳西北隅名曰故¶
吳墟自太伯以下至王僚三十三君皆都於此吳公子¶
光刺王僚即此都也寰宇記曰太伯城西去縣四十里¶
平地髙三丈宋史云太伯始所居地名曰句吳城吳地¶
<pb:KR2k0028_WYG_003-49a>¶
記云吳築城梅李平墟城内有宅舊址及井猶存或名¶
吳城¶
闔閭城在州西富安鄉相去四十五里越絶書云伍員¶
取利浦及黄瀆土築闔閭城吳地記云闔閭城周敬王¶
六年伍員伐楚還運潤州利湖土築之不足又取吳地¶
黄瀆土為大小二城當闔閭伐楚回故因號之若以越¶
絶書利瀆為証恐非吳之大城自姑蘇至潤州四百餘¶
里其取土不應如是之逺今按闔閭大城在姑蘇即今¶
<pb:KR2k0028_WYG_003-49b>¶
之平江是也小城在州之西北富安鄉閭堽其地邊湖¶
其城猶在至今其處土人有城裏城外之稱州東梅李¶
鄉有利浦并黄土瀆去州十里非潤州利湖也又按史¶
記伍員傳云吳王夫差殺伍子胥取其尸盛鴟夷革浮¶
之江中吳人憐之為立祠江上因命其山曰胥山長晏¶
曰太湖邊去江不逺百里故云江上據今城之側有閭¶
江閭江之側有胥山其證明矣厯厯可考¶
范蠡城在州西十里吳地記云在厯山之西今謂之斗¶
<pb:KR2k0028_WYG_003-50a>¶
城城跡猶在輿地志云厯山西北有范蠡城越伐吳范¶
蠡所築也¶
黄城在州西十二里史記楚考烈王元年以黄歇為相¶
封為春申君賜淮北地十二縣後十五嵗黄歇言於楚¶
王曰淮北地邊齊其事急請以為郡便因并獻其地請¶
封於江東考烈王許之春申君因城故吳墟以自為都¶
邑寰宇記云黄城去縣十二里輿地志云楚考烈王賜¶
黄歇淮北地十二縣以邊齊故更以江東故吳邑封之¶
<pb:KR2k0028_WYG_003-50b>¶
今厯山下有春申君祠去城三里故道自此通黄城其¶
城與斗城相近俗呼為黄斗城是也¶
鴨城在州東南太伯鄉去州二十五里輿地志云吳王¶
牧鳬鴨之地今之梅李鄉亦有鴨城據輿地志所稱未¶
知孰是¶
麋城在州東南太伯鄉去州二十里載籍無可考恐與¶
鴨城相類據輿地志鴨城吳王牧鳬鴨之城此城恐亦¶
為豢麋鹿之所兼二城俱在縣之東南相去不逺¶
<pb:KR2k0028_WYG_003-51a>¶
龍尾陵道越絶書云春申君徙封開此道以屬本邑後¶
漢書地里志無錫侯國註云縣西龍尾陵道春申君封¶
呉時所造今在龍山其山嶺北尾上有路即是也¶
華坡在恵山晉華寳所築¶
御亭吳大帝所創在今望亭市去縣四十五里風土記¶
云隋文帝至徳元年置市并置堰閘號望亭堰寰宇記¶
云開皇九年於望亭置驛十八年改為御亭驛李襲譽¶
復改望亭驛宋天聖中改為鎮始置官署嘉祐八年開¶
<pb:KR2k0028_WYG_003-51b>¶
河通太湖遂廢堰閘元祐間復置閘後復廢輿地記云¶
梁肩吾有詩云御亭一迴望風塵千里昏即其地也其¶
西有古壘東西六十步壘城厚三尺髙七尺晉成帝咸¶
和中置晉顧颺監晉陵軍事嘗築壘于此進討賊將張¶
健註云義興太守顧泉令行揚武將軍督䕶吳諸軍治¶
栅於吳鄉御亭西以備蘇峻其壘先廢¶
西施莊在水東四十里吳地記范蠡獻西施於吳故有¶
是莊¶
<pb:KR2k0028_WYG_003-52a>¶
晉王右軍莊在今洛社市去州三十五里風土記云其¶
地隋時一夕雲氣布集喧閧如市聲人潛窺之皆鬼神¶
後乃置市¶
蕭莊在縣東宅仁鄉梁蕭侍郎别墅今膠山寺址是¶
甘露市去州東六十里延祥鄉風土記云吳太伯未至¶
此時一夕有甘露䧏其地後乃置市¶
陸墟市去縣西北四十七里富安鄉風土記及寰宇記¶
云市東七十步有陽山出石堪作礲臼始民未知開鑿¶
<pb:KR2k0028_WYG_003-52b>¶
漢大夫陸端設肴醴以祭後取為器江東數州皆藉其¶
用由是置市以端姓名之不忘本也¶
竹塘市去縣西北六十里招義鄉風土記云晉天福六¶
年十月置¶
湛氏書院在恵山宋長史湛茂之元嘉中結草堂是山¶
為讀書之所宋劉鑠及齊江淹皆有過湛長史厯山草¶
堂詩按厯山即恵山也唐侍御史邱丹為茂之作舊居¶
誌并詩以記之同時韋夏卿輩皆有詩刻石今故址¶
<pb:KR2k0028_WYG_003-53a>¶
廢為浮圖不復知其處名存而實亡云¶
李相書堂在恵山小徑縈紆有堂三楹中繪唐相李紳¶
像紳未遇時常讀書是山堂即紳讀書之所¶
錫麓書堂在錫山下宋文簡公尤袤讀書之處竒花異¶
卉咸植於前春月邑人率往游焉¶
古墓三之七¶
古之葬者弃之中野不封不樹後世易之以棺槨吾見¶
封之若堂者矣見若坊者矣見若覆夏屋者矣見若斧¶
<pb:KR2k0028_WYG_003-53b>¶
者矣亦有為石郭三年而不成者矣陵谷變遷將何恃¶
乎茲邑自吳太伯墓以下得古塜若干豈封植之固哉¶
亦曰在人而已矣¶
周吳太伯墓寰宇記云太伯墓在縣東三十九里吳地¶
志云墓髙一丈四尺周迴三十五步塜墓記云太伯墓¶
在會稽吳地梅里聚去城十里按秦漢時毘陵嘗屬會¶
稽郡南徐記云太伯宅東九里有皇山太伯所葬之地¶
史記吳太伯世家註皇覽云太伯冡在會稽吳地梅李¶
<pb:KR2k0028_WYG_003-54a>¶
平墟去城十里吳地志又云九里有山太伯葬於梅李¶
山平墟即此地也劉昭曰按縣東皇山有太伯塜墓十¶
里有舊宅井猶存輿地志云太伯宅東九里為皇山卒¶
葬南域南徐記云晉殷師為晉陵太守嘗表其墓復一¶
戸以為守衛今州東南梅李鄉梅李有東皇即太伯城¶
也又按皇山今名鴻山在延祥鄉到州五十里山下有¶
太伯廟太伯墳在其山上¶
周安陽侯周贇墓在縣西北二十五里髙一丈五尺周¶
<pb:KR2k0028_WYG_003-54b>¶
迴一百二十步風土記云周武王封周章少子贇於無¶
錫安陽鄉為安陽侯墓在安陽山下輿地志云子孫並¶
葬於此七十餘墳墓前華表翁仲至今尚存¶
吳荆州刺史顧容墓吳地志云顧容為荆州刺史墓在¶
縣東南一十八里寰宇記云墓髙一丈八尺周迴一百¶
二十步輿地志云無錫東十八里有吳荆州刺史顧容¶
墓人呼為顧墓當過往蘇州道側南去望亭二十七里¶
宋王華墓新建縣侯琅琊王華也寰宇記云墓在縣西¶
<pb:KR2k0028_WYG_003-55a>¶
北二十五里髙一丈八尺周迴一百二十步按南史王¶
華傳華字子陵琅琊臨沂人父廞司徒左長史隆安初¶
起兵討王恭恭遣劉牢之撃廞廞敗不知所在長子泰¶
為恭所殺華年一十三在軍中與廞相失逃得免遇赦¶
還武帝欲収其才乃發廞喪使華制服服闋武帝北伐¶
辟華為徐州主簿文帝以華代張劭為司徒後遷為侍¶
中右衛䕶軍兩將軍元嘉四年以誅徐羨之功追封新¶
建縣侯舊云縣有琅琊王子陵墓又有宋新建縣侯王¶
<pb:KR2k0028_WYG_003-55b>¶
華墓説者以子陵名贇為王贇墓在州西北十里或以¶
為子陵即華父廞字宋元嘉中厯散騎常侍按今州西¶
北二十五里有王華墓亦有安陽侯周贇墓贇周章少¶
子也不聞有王贇墓在州西北十里蓋傳寫之誤彼當¶
為周贇墓此當為王華墓為正基墓要與王華墓相近¶
姑辨其非以俟知者¶
宋中書令王僧達墓按南史本傳僧達嘗為吳郡太守¶
朞嵗五遷後除太常卿益不得志上表解職坐以文旨¶
<pb:KR2k0028_WYG_003-56a>¶
不遜孝武帝時累遷中書令與髙闇謀為亂收付廷尉¶
獄賜死時年三十六墓在縣東四十里九域志云在膠¶
山南嶺下大路北寰宇記亦同其墳髙一丈六尺周迴¶
二百步今按膠山西大路南有石翁仲在焉恐即其墳¶
所在¶
宋蕭侍郎墓在膠山寺門又云寺即舊宅¶
宋蕭將軍墓諸史傳並不載按蕭思話傳思話南蘭陵¶
人孝懿皇帝之弟子也父源之字君流厯徐兗二州刺¶
<pb:KR2k0028_WYG_003-56b>¶
史永和元年卒贈前將軍攷當時贈官唯南陵蕭源之¶
嘗贈此官晉元帝時嘗僑置南蘭陵郡於常州蕭源之¶
為南蘭陵人則此墓為源之墓審矣或以謂前將軍蕭¶
望之徵諸史傳望之雖嘗為是官乃東海蘭陵人非常¶
州也又以其名皆有之遂指為望之墓實非也又按今¶
州巷直南至將軍堰橋橋西北岸舊有巫樞宻故居相¶
傳其地是顧愷之將軍墓元至元年間巫氏子孫偶劚¶
地得人骨甚長頭顱亦大據今將軍堰側有蕭將軍墓¶
<pb:KR2k0028_WYG_003-57a>¶
非顧愷之墓明矣况晉書顧愷之官至散騎常侍未嘗¶
為將軍其墓為蕭源之所藏無疑不可不辨¶
齊王琨墓左光祿大夫琅琊王琨也寰宇記云其墓在¶
縣東北二十五里髙一丈八尺周迴一百一十二步按¶
南史本傳琨宋文帝時為吏部郎後出為吳郡及會稽¶
太守順帝即位進右光祿大夫及帝遜位百僚陪列琨¶
攀輪慟泣曰人以夀為歡老臣以夀為戚既不能先螻¶
蟻頻見此事嗚咽不自勝百官人人雨淚齊高帝即位¶
<pb:KR2k0028_WYG_003-57b>¶
領武陵王師加侍中及髙帝崩琨步入宫朝士皆謂曰¶
故宜待車有損國望琨曰今日奔赴皆自應爾遂得病¶
卒贈光祿大夫年八十四琨為郡所居亷恪有遺愛當¶
時人過其墓者莫不歔欷歎息九域志亦載其墓¶
唐刺史滕邁墓在新橋門外半里荒莽間有二石獸刻¶
云唐尚書刑部郎官睦州刺史滕公之墓按蘇文忠公¶
誌滕達道墓云十一代祖令琛為唐國子司業生太博¶
翼翼生贈戸部侍郎抗抗生禮部侍郎蓋蓋生户部尚¶
<pb:KR2k0028_WYG_003-58a>¶
書珦珦生大中大夫睦州刺史即達道六世祖也¶
宋淮海先生秦龍圗墓在恵山西南三里先生名觀字¶
少㳺一字太虛開封祥符人焦蹈榜登第初任泰州教¶
授召試賢良除秘書正字後謫居英州移栁州復召除¶
國史院編修建中靖國間貶藤州卒年四十三政和中¶
以黨錮未觧藁葬髙郵縣人稱為淮海先生子湛為常¶
州通判遷葬於常之無錫開元鄉粲山子孫因家焉墓¶
故有亭刻誥詞於石其墓後為里姓趙氏所據(闕/)　間¶
<pb:KR2k0028_WYG_003-58b>¶
虞薦發為縣文學白于令復其墓地以屬於學命掌教¶
之官世祀之今祠于州學初先生未遭謫時嘗賦小詞¶
有云醉卧古藤陰下杳不知南北後卒於藤州葬後塜¶
上產紫藤一本圍數尺纒錯古松狀若偃蓋人傳以為¶
朕兆¶
宋秦少章覯墓在大坏山¶
宋太師張循王墓在縣西三十五里布政鄉塘灣山即¶
青山也王諱俊字伯英秦州三陽人其功勲始終具載¶
<pb:KR2k0028_WYG_003-59a>¶
國史本傳官至節度使封清河郡王拜太師薨年六十¶
九追封循王諡忠烈賜一品禮服命内侍省押班張志¶
為以紹興二十四年九月十一日奉勅䕶葬於是山紹¶
熙元年詔配饗髙宗皇帝廟髙宗御書忠烈張循王神¶
道路碑額兵部侍郎周麟之奉勅撰文吏部尚書賀允¶
中奉勅書墓墓左建華藏寺以奉王祀¶
宋唐郎中作求墓在開化鄉象山先是作求詔&KR0276;女許¶
史君徳之語曰明年永别知我莫若君願識吾墓及期¶
<pb:KR2k0028_WYG_003-59b>¶
而卒¶
宋尤尚書袤墓在西孔山¶
宋蔣侍郎重珍墓在湖埭¶
宋尤端明焴墓在東孔山¶
宋孟郡王忠厚墓在恵山西北孟灣¶
陳賢良墓在州城都子巷厎戴墓在州城戴墓巷内並¶
不知為何人亦不詳何代所葬¶
祠宇三之八¶
<pb:KR2k0028_WYG_003-60a>¶
傳曰有功徳于民者則報祀之太伯見祀于吳宜矣伍¶
員春申君輩亦皆有功于民者也不然何以至今祠之¶
不絶若夫老佛之徒出入中國琳宫梵刹遍滿天下豈¶
其功徳亦有被于生民者哉方之臯陶庭堅之不祀者¶
不其忽諸¶
吳太伯廟在州東南五里景雲鄉臨太伯瀆寰宇記云¶
太伯開瀆以備旱澇百姓利之為立廟于瀆側鴻山梅¶
里皆有太伯廟鴻山太伯所藏事具鴻山下梅里則太¶
<pb:KR2k0028_WYG_003-60b>¶
伯葬履其地元至順間有僧修廟廟梁忽躍出視之有¶
書置梁中云世始知其詳¶
伍相公祠即伍員子胥廟也子胥為夫差所殺投之江¶
中吳人憐之為立祠焉今祠在縣西胥山下閭江上¶
春申君祠在州西恵山下即楚公子黄歇也楚考烈王¶
常以歇為相封于故吳邑歇後為李園所殺吳人遂立¶
祠于其地以祀之唐垂拱間狄仁傑毁江東滛祀祠亦¶
見廢今恵山下有土神祠即春申君也蓋為毁祠置故¶
<pb:KR2k0028_WYG_003-61a>¶
易其名耳¶
徐偃王廟在州南開化鄉廟石塘山下臨廟塘不知何¶
年所置或云徐子章禹嘗見執于吳徐之宗族子弟散¶
之徐掦二州之間即其所居立先王之廟無錫在禹貢¶
為掦州之域故世多徐偃王廟膠山鄉芙蓉山皆有偃¶
王廟今並不存¶
東海信郎王祠在縣東南一里不詳其始末虞孝恭南¶
徐記云在無錫縣東今其祠廢不復㾗跡後邑人為立¶
<pb:KR2k0028_WYG_003-61b>¶
祠唐垂拱間為狄仁傑所毁後易以土祠為名今尚存¶
祠前有河曰廟涇橋曰廟橋即古祠之遺基云¶
宗郎王廟在州市倉橋北不詳其始末宋時廟已頽圮¶
淳熈中縣尉錢萬頃作疏請修其祠有云惟神伯仲曰¶
信曰宗在邑廟祠有興有廢是則信宗二王之廟其來¶
久矣¶
石城王祠在縣東三十五里不復考其始末亦稱為中¶
信王或謂即宗郎王邑人語訛為中耳¶
<pb:KR2k0028_WYG_003-62a>¶
項王廟在州南開化鄉故老相傳云項羽避仇吳中嘗¶
至其地故後人祠之¶
吳許二長官廟在州南開化鄉去州二十五里俗傳云¶
梁時晉陵無錫二令以陽湖水溢遂行湖堰水水勢大¶
至俱溺死鄉人悼之立祠以祀云¶
武烈帝廟在州内西南隋大將陳杲仁也其先頴川人¶
十七世祖寔為太邱令長家于長城遂為晉陵人杲仁¶
破賊數有大功拜大司徒後為沈法興所害屠戮其家¶
<pb:KR2k0028_WYG_003-62b>¶
因舍故宅為寺事具載郡志此其别廟云¶
三賢祠在恵山寺内泉亭上三賢為晉長史湛茂之唐¶
相李紳桑苧翁陸羽也¶
古洞陽觀在恵山西南去州九里唐陸鴻漸恵山記云¶
古洞陽觀下有洞穴潛通包山在太湖内故名其觀剏¶
于梁天監中隋大業中遂廢不復興¶
洞虛觀舊在縣東去縣三十里膠山鄉近道塲巷梁大¶
同時建本名青元今古基尚存嵗久觀廢遂徙置州市¶
<pb:KR2k0028_WYG_003-63a>¶
東宋祥符間勅賜今額元天厯間易稱宫云¶
明陽觀在州西開元鄉燦山去州七里宋崇寧中道士¶
盧至柔卓庵修行於上大觀間主茅山道士劉混康以¶
至柔業行清苦具事上聞勅賜觀額觀有三清像鎔鐵¶
所鑄至今尚存¶
妙覺觀在縣北四十里梁大同中建女冠所居俗稱女¶
貞觀後廢宋至道間徙入縣城賜今額¶
崇安寺在州城内去州三百步建于東晉興寧二年始¶
<pb:KR2k0028_WYG_003-63b>¶
名興寧宋太平興國初賜今額寺有五輪大藏雕刻精¶
緻機括工巧為邑竒觀宋紹興間僧義深所製或云寺¶
本王右軍故宅比越戒珠寺同然無可考¶
夀聖禪院在州城内倉橋下即古鳯光寺唐武徳中建¶
與鳯光橋同時後廢開寳間軍師施仁福為創浴室號¶
浴室院寳元中復置招提始賜今額亦曰北禪寺元延¶
祐間燬于火尋復創造云其寺有輪藏寺僧相傳藏下¶
有石函置佛牙舍利之屬以為藏鎮¶
<pb:KR2k0028_WYG_003-64a>¶
福聖禪院在南城内近顧橋門寺創于梁太清之初號¶
䕶國寺唐改為靈山寺宋賜今額按寺記宋雍熈中有¶
僧持鉢而來忽失所在唯掛錫寺壁寺僧遂構亭駐錫¶
既而鳩工聚財造為浮圗七級既成將設僧伽像于下¶
有僧夢一人謂曰毋勞塑工僧伽泗州有三身在焉可¶
往求之僧往果然先是一舟師嘗夢有紫衣僧告曰願¶
附往無錫南禪寺既寤適僧擕僧伽像至遂載與俱來¶
至今祀于浮圗之下由是俗稱為南禪寺云¶
<pb:KR2k0028_WYG_003-64b>¶
恵山普利院在州西恵山上宋湛長史故宅也梁大同¶
問入于僧創招提號法雲禪院宋元徽中僧顯於此置¶
華山精舍後廢于唐武宗垂拱間宣宗時寺復興宋至¶
道中賜今額紹興間以寺賜信安郡王孟忠厚以奉孟¶
后嵗祀改號旌忠薦福寺依恵山之麓得泉石之秀足¶
以逰眺邑人以為行樂之地暮春之月㳺者最盛至今¶
為然山半有望湖閣李紳所建以望芙蓉湖今廢為半¶
山亭旁有繡嶺軒嶺本名照山意者為昔人之墓宋光¶
<pb:KR2k0028_WYG_003-65a>¶
祿滕中元以其草木蓊鬰花卉繁逮若錦繡然遂以名¶
山與亭寺有軒曰嘉蔭宋蘇舜欽所創又有挹翠翠麓¶
擁翠等軒皆在寺中曲水亭在寺前陸羽恵山記云前¶
有曲水亭一名憩亭以為逰人憩息之所其水九曲甃¶
以文甓今基亦亡寺門外復有亭製作甚古號魯班亭¶
去亭五十步有石幢二其一為唐乾符(闕/)　年立(闕/)¶
　　所書(闕/)　　　經在道之右寺中有殿名大同殿¶
梁大同年間所置殿下有聽松石床唐李陽冰篆聽松¶
<pb:KR2k0028_WYG_003-65b>¶
於上床側有大松二不知何代所植唐寳厯二年𠡠造¶
競渡牛尾舟將伐松為之是夕松忽哀鳴遂奏免及鳯¶
檜亦不知植自何年又有長生檜宋蘇紳宰縣時植皆¶
在殿前¶
陽山翠微院在州北陽山梁太清初創號逺山寺中書¶
舎人陸舉故宅宋太平興國間賜今額¶
開利寺在州西北洛社市相傳為晉王右軍别墅梁太¶
清初入于僧號興福寺宋嘉祐間賜今額¶
<pb:KR2k0028_WYG_003-66a>¶
普利院在州南長泰山梁大同間所建號長泰寺宋賜¶
今額寺僧相傳以為僧伽留笠之所寺有留笠閣寺後¶
有巨跡寺僧稱為羅漢跡甚雨尤顯殿壁畫猫捕一鷹¶
世以為仙筆至今鳥雀不至其所¶
興化寺在州東膠山上世稱為膠山寺創于梁太清之¶
初號彌勒寺宋至道中賜今額建炎間丞相李綱得請¶
以奉先世祀改稱崇親報徳禪院與恵山皆稱名寺寺¶
門逺為恵山寺門相當二寺僧稱以是相敵寺中有軒¶
<pb:KR2k0028_WYG_003-66b>¶
曰上方蘇紳宰縣時常題詠其上又有環翠聽松秀峯¶
分翠等軒率皆新作舊寺蓋梁蕭侍郎舍因宅為之今¶
之所存非故刹矣¶
保寧寺在州北二十里興寧鄉梁大同年間所創至今¶
稱其地為寺頭唐改為福愛寺宋淳化中賜今額舊傳¶
為甘羅宅旁有甘蕩未足信也¶
香山禪寺在州東懐仁鄉香山一名顧山又號顧山寺¶
梁大同間所建¶
<pb:KR2k0028_WYG_003-67a>¶
祈陀崇教院在州東三十里梁大同二年邑人王建拾¶
宅為浮屠後以寺名其村宋淳化間賜額崇教¶
静教禪寺在州東四十里上舍至今人目為上舍寺陳¶
至徳元年建名善寂隋開皇中吳郡刺史陳子邁徙家¶
無錫東山出貲嚢創為招提宋太平興國間賜今額其¶
寺屢廢非故刹矣¶
圓通禪寺在州東七十里延祥鄉寺建于唐乾元因名¶
乾元寺或以為唐里姓張氏之宅威恵夫人者舍為浮¶
<pb:KR2k0028_WYG_003-67b>¶
圗云宋景祐中賜今額¶
廣濟院在州東甘露市創于唐乾符三年舊名甘露禪¶
院宋太平興國間賜今額¶
華藏寺在州西青山灣前面太湖宋太師循王張浚葬¶
於是因建浮圗以奉嵗祀至今其地號華藏寺中有雲¶
海惟玉二亭可望山氣¶
善智尼寺在州南二十八里延祥鄉甘露市師姑橋側¶
唐乾符元年建為比邱尼之所居或云在縣東九十里¶
<pb:KR2k0028_WYG_003-68a>¶
歸徳鄉後不知何年月徙于州城東北隅第六箭河上¶
災祥三之九¶
妖由人興妖不自作况禎祥乎方晉之時何妖孽之多¶
也區區小邑猶迭見焉信五行志之有作也¶
無錫縣開元鄉錢氏墓有松二株一嵗松頂結蓋成毬¶
其年孫安野預薦紹興間洪邁昆仲讀書外家沈氏墳¶
廬是嵗復有松二結毬如前既而昆仲取博學宏詞亦¶
木之祥也出夷堅志¶
<pb:KR2k0028_WYG_003-68b>¶
晉孝懐帝永嘉六年五月無錫縣有茱萸樹四株相樛¶
而生狀若連理先是有鼯䑕出延陵羊祜令郭璞占曰¶
此郡在明年當有妖樹生若瑞而非瑞辛螫之木也倘¶
有此東西數百里必有作逆者及此木生其後徐馥果¶
作亂亦草之妖也以為木不曲直¶
晉安帝義熈七年無錫人趙未年八嵗一旦暴長八尺髭¶
鬚蔚然三日而死並出晉書五行志¶
　無錫縣志卷三下¶
